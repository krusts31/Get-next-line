Facebook (gestileerd als facebook) is een Amerikaanse online sociale mediadienst gevestigd in Menlo Park, Californië. Het werd opgericht door Mark Zuckerberg, samen met medestudenten van het Harvard College en kamergenoten Eduardo Saverin, Andrew McCollum, Dustin Moskovitz en Chris Hughes.

De oprichters beperkten het lidmaatschap van Facebook aanvankelijk tot Harvard-studenten. Het lidmaatschap werd uitgebreid naar Columbia, Stanford en Yale voordat het werd uitgebreid naar de rest van de Ivy League, MIT en instellingen voor hoger onderwijs in de omgeving van Boston, vervolgens naar verschillende andere universiteiten en ten slotte naar middelbare scholieren. Sinds 2006 mag iedereen die beweert minstens 13 jaar oud te zijn een geregistreerde gebruiker van Facebook worden, hoewel dit kan variëren afhankelijk van de lokale wetgeving. De naam komt van de Facebook-directories die vaak aan Amerikaanse universiteitsstudenten worden gegeven.

Facebook is toegankelijk vanaf apparaten met internetverbinding, zoals pc's, tablets en smartphones. Na registratie kunnen gebruikers een profiel aanmaken met informatie over zichzelf. Ze kunnen dingen zoals tekst, foto's, filmpjes en GIF's plaatsen die worden gedeeld met andere gebruikers die ermee hebben ingestemd hun "vriend" te zijn, of, met een andere privacyinstelling, met elke lezer. Gebruikers kunnen ook verschillende ingebedde applicaties gebruiken, lid worden van groepen met gemeenschappelijke interesses, items of diensten kopen en verkopen op Facebook's marktplaats en meldingen ontvangen over de activiteiten van hun Facebook-vrienden en activiteiten op Facebook-pagina's die ze volgen. Facebook beweerde dat het in december 2018 meer dan 2,3 miljard maandelijkse actieve gebruikers had en dat het wereldwijd de meest gedownloade mobiele app van de jaren 2010 was.

Facebook is onderworpen aan uitgebreide media-aandacht en veel controverses, vaak met betrekking tot de privacy van gebruikers (zoals bij het Cambridge Analytica-dataschandaal), politieke manipulatie (zoals bij de Amerikaanse verkiezingen van 2016), psychologische effecten zoals verslaving en een laag zelfbeeld, en inhoud zoals nepnieuws, complottheorieën, inbreuk op het auteursrecht en aanzetten tot haat. Commentatoren hebben Facebook ervan beschuldigd de verspreiding van dergelijke inhoud vrijwillig te vergemakkelijken.[5]


Inhoud
1	Geschiedenis
1.1	Ontstaan
1.2	Groei
2	Functies
2.1	Omslagfoto en profielfoto
2.2	Privacy
2.3	Berichten
2.4	Notities
2.5	"Leuk vinden" en aanverwante functies
2.6	Nieuwsoverzicht
2.7	Live
2.8	Zoeken
2.9	Advertentieprogramma Beacon
2.10	Selecteren doelgroepen van accounts
2.11	Tijdlijn
2.12	Pagina
3	Informatie
3.1	Echtheid
3.2	Geboortedatum
3.3	Bewaarduur
3.4	Verzamelen en koppelen van informatie
3.5	Leveringen van informatie
3.6	Monitoren van informatie
3.7	Onderzoeken met informatie
3.8	Voorspellen met informatie
4	Verdienmodel
4.1	Resultaten
5	Beursgang
6	In de media
6.1	Rol in de Arabische Lente
6.2	Rol in de verkiezingen
7	Controversen
7.1	Rechtszaken
7.2	Nepnieuws
7.3	Privacyschendingen, datalekken, beïnvloeding en manipulatie
7.3.1	Cambridge Analytica
7.3.2	Overigen
7.4	Verdringing van soortgelijke sites
7.5	Taboe op naakt
8	Internet.org
9	Varia
10	Zie ook
11	Externe link
Geschiedenis
Ontstaan
Voordat Mark Zuckerberg Facebook oprichtte, was hij een tweedejaarsstudent in Psychologie aan het Harvard College. Hij had al meerdere sociale media-websites ontworpen voor zijn medestudenten, zoals facemash.com dat slechts enkele dagen bestond maar in die korte tijd zeer populair werd. Zuckerberg werd er door het universiteitsbestuur van beschuldigd met deze site de privacy van anderen te schenden en de regels te overtreden, maar hij werd uiteindelijk niet vervolgd.[6]

In januari 2004 ontwierp Zuckerberg een code voor een nieuwe, met Facemash vergelijkbare website. Facebook ontstond daadwerkelijk op 4 februari 2004 als "The facebook". Een van de oprichters was Zuckerberg, de andere oprichters waren Eduardo Saverin, Andrew McCollum, Dustin Moskovitz en Chris Hughes.[7] Binnen 24 uur nadat "The facebook" was opgericht hadden al 1.200 studenten zich geregistreerd, waarna dit aantal snel verder groeide. In eerste instantie konden alleen nog studenten van het Harvard College lid worden, maar al snel werd dit uitgebreid tot de gehele Harvard-universiteit, vervolgens naar andere universiteiten in Boston en de hele Ivy League. Nog enige tijd later werden studenten van de meeste universiteiten in de VS en Canada toegelaten. Het hoofdkantoor van Facebook werd in juni 2004 verplaatst naar Palo Alto, Californië.[8] In augustus 2005 werd de domeinnaam Facebook.com opgekocht voor $200.000.[9]

Groei
In september 2006 werd Facebook geheel openbaar, waarna iedereen van dertien jaar en ouder zich kon registreren. Er was in dat jaar even sprake van een overname door Yahoo! voor een bedrag rond een miljard dollar. De verkoop was mondeling overeengekomen, maar toen Yahoo! zijn bod verlaagde naar US$ 800 miljoen sloeg Zuckerberg het bod af. Ook nadat Yahoo! zijn oorspronkelijke bod van een miljard weer op tafel had gelegd weigerde Zuckerberg te verkopen.[10] In 2007 maakten Google en Microsoft bekend te azen op een belang in het bedrijf. Op 25 oktober 2007 werd bekend dat Microsoft voor US$ 240 miljoen een aandelenbelang had genomen van 1,6% in Facebook.[11] De totale waarde van Facebook werd hierdoor nu geschat op US$ 15 miljard.

Facebook was een van de eerste virtuele gemeenschappen die een publieke web-API aanbood, een manier voor derden om gebruik te maken van de data van Facebook in een eigen (web)applicatie. Dit was een groot succes, wat tot uiting kwam in populaire Facebook-applicaties als Scrabble, Schaken, Poker, FarmVille, CityVille, Gardens of Time en Pet Society. De meeste van deze applicaties werden uitgegeven door Zynga en Playfish. Veel andere virtuele gemeenschappen, waaronder het Nederlandse Hyves, hebben destijds ook dergelijke API's gelanceerd. Enige standaardisatie in dergelijke API's werd gebracht door het OpenSocial-initiatief van Google. Onder meer Googles eigen Orkut heeft zijn API's destijds via die manier toegankelijk gemaakt, maar ook concurrenten als Friendster, hi5, Netlog en Myspace waren van plan dat te gaan doen.

Facebook is sinds mei 2008 ook in het Nederlands te raadplegen. Spaans, Duits en Frans waren de eerste talen waarin Facebook werd vertaald.

Het aantal Facebook-leden nam enorm toe vanaf 2007.[12] In december 2008 groeide de site met 600.000 nieuwe aanmeldingen per dag.[13] In april 2009 had Facebook meer dan 200 miljoen actieve gebruikers, vijf maanden later waren dat er 50 miljoen meer.[12] In juli 2010 bediende Facebook een half miljard gebruikers, circa zeven procent van het aantal aardbewoners.[14] In 2012 had Facebook ongeveer 1 miljard gebruikers.[15] Sinds juni 2014 heeft Facebook ongeveer 1,3 miljard actieve gebruikers.[16] Eind juni 2017 behaalde Facebook twee miljard actieve gebruikers.[17]


Toename aantal gebruikers Facebook (in miljoen) 2004-2017
Datum	Aantal actieve gebruikers
december 2004	1 miljoen
december 2005	5,5 miljoen
december 2006	12 miljoen
april 2007	20 miljoen
oktober 2007	50 miljoen
augustus 2008	100 miljoen
januari 2009	150 miljoen
april 2009	200 miljoen
juli 2009	250 miljoen
september 2009	300 miljoen
december 2009	350 miljoen
februari 2010	400 miljoen
juli 2010	500 miljoen
december 2010	600 miljoen
januari 2011	650 miljoen
april 2011	700 miljoen
juli 2011	750 miljoen
januari 2012	900 miljoen
oktober 2012	1 miljard
januari 2013	1,06 miljard
januari 2014	1,23 miljard
juni 2017	2 miljard
Functies
Omslagfoto en profielfoto
Bovenaan de pagina staat een omslagfoto (cover photo), weergegeven met een breedte van 851 pixels en een hoogte van 315 pixels. Als de oorspronkelijke afbeelding een minder langwerpige beeldverhouding heeft, dan vallen boven en onder stroken weg. De hele afbeelding kan men zichtbaar maken door erop te klikken.

De profielfoto (profile picture) wordt vierkant weergegeven met een afmeting van 160 pixels. Deze wordt links onder grotendeels over de omslagfoto weergegeven.[18] Als iemand op Facebook een reactie plaatst, verschijnt zijn of haar profielfoto steeds ernaast in verkleinde vorm.

Privacy
Een gebruiker heeft de mogelijkheid om in te stellen wie onderdelen van de door hem of haar verstrekte informatie kan zien (publiekselectie),[19][20] en in hoeverre hij of zij wordt geconfronteerd met activiteiten van anderen.

Berichten
Leden kunnen elkaar berichten zenden, als een soort e-mail of sms.

Notities
Een lid kan een tekst, eventueel met afbeeldingen, creëren als Notitie. Er is links op de profielpagina een vak voor Notities, die bij aanklikken de hele paginabreedte beslaat. Er kan worden aangegeven of de Notitie al of niet tevens in de Tijdlijn moet komen. Een notitie kan achteraf bewerkt worden. Dit bewerken is niet als activiteit zichtbaar te maken, en oude versies zijn niet meer te raadplegen. De datum en tijd zijn die van het oorspronkelijke aanmaken.[21] Een alternatief is om voor de nieuwe versie van de inhoud een nieuwe notitie te maken.

"Leuk vinden" en aanverwante functies
Een andere standaardfunctie is dat een Facebook-lid bij elke voor hem toegankelijke post kan aangeven dat hij dit "leuk" vindt (ook wel aangeduid als liken), door op het standaardpictogram met een omhooggestoken duim te klikken. Anderen kunnen zien wie de post "leuk" vonden. Deze functionaliteit is tevens beschikbaar voor posts die men zelf geplaatst heeft. Als een tijdlijn niet alles maar alleen hoogtepunten bevat kan het aantal leden dat iets "leuk" vindt mede bepalen of het in de tijdlijn wordt opgenomen en hoe hoog het op de tijdlijn komt. Liken en andere positieve vermeldingen op de tijdlijn, zoals verjaardagen, geven ook een positieve beloning en maken dat mensen terugkomen op Facebook.

Sinds februari 2016 zijn naast de 'like button' ook de pictogrammen 'geweldig', 'grappig', verbluffend', 'verdrietig' en 'boos' opgenomen, voor als de post geen vrolijk, maar bijvoorbeeld wel een interessant, spraakmakend of aangrijpend bericht is.

Nieuwsoverzicht
Het Nieuwsoverzicht (News Feed) op de startpagina meldt, afhankelijk van de instellingen, activiteiten van vrienden. Inmiddels bepalen algoritmen wat hoog op de startpagina komt en wat lager.

Live
Sinds maart-april 2016 kunnen gebruikers van Facebook live video's streamen. Dit heeft vooral voor bekende personen veel meerwaarde.

Zoeken
In de balk linksboven kunnen zoekvragen of zoekwoorden ingevoerd worden of personen worden gezocht. Met de search filters kan gericht worden gezocht.

Advertentieprogramma Beacon
Begin november 2007 introduceerde Facebook een nieuw onderdeel genaamd Beacon. Het is een advertentieprogramma waarmee advertenties worden getoond op basis van voorkeuren en gedrag van gebruikers en vrienden.[22] Na een paar weken ontstond er commotie bij de gebruikers van Facebook wegens het schenden van de privacy van de gebruikers door deze Beacon-applicatie. De nieuwe toepassing zorgde ervoor dat het aankoopgedrag van de gebruikers bij tientallen andere onlinewinkels aan hun vrienden werd getoond. Dit gebeurde zonder duidelijke aankondiging of toestemming.[23] De onlinegemeenschap stond naar aanleiding hiervan op haar achterste benen en startte een online protestactie. Na een korte week van protesten van gebruikers en een petitie van ruim 50.000 gebruikers wijzigde Facebook eind november het advertentieprogramma Beacon en maakte het gebruiksvriendelijker.[24]

Selecteren doelgroepen van accounts
Selecteren van accounts door doelgroepselectie met een schatting van de hoeveel mensen die worden bereikt. Indien er meerdere advertenties zijn wordt de advertentie met de hoogste totale waarde weergegeven.

Tijdlijn
De Tijdlijn (Timeline) kwam als nieuwe functionaliteit beschikbaar in december 2011, eerst nog optioneel.[25][26] Het is een chronologisch (van nieuw naar oud) overzicht van Facebookgebeurtenissen, zoals berichten en foto's die de gebruiker plaatst, met reacties daarop (waaronder het leuk vinden) en het wijzigen van de profielfoto, met de nieuwe foto. Aan het eind staat de geboortedatum (met de geboorte standaard weergegeven als eerste gebeurtenis).

Pagina
Het woord Pagina heeft op Facebook een speciale betekenis. Pagina's zijn voor bedrijven, merken en organisaties zodat ze hun verslagen kunnen delen en met mensen kunnen communiceren.[27] Alleen officiële vertegenwoordigers kunnen een Pagina maken. De auteur van de Pagina kan vervolgens rollen toewijzen aan andere mensen om te helpen met het beheer.

Informatie
Bestand:Waarom kent Facebook je beter dan je eigen moeder.webm
Waarom kent Facebook je beter dan je eigen moeder? - Universiteit van Vlaanderen
Echtheid
Facebook schrijft voor dat men zijn eigen naam gebruikt en dat ook de andere persoonsgegevens kloppen.[28] Niet iedereen houdt zich daaraan, de politie ook niet.[29] Soms worden nepaccounts aangemaakt voor positieve of negatieve profilering of het verspreiden van desinformatie.

Geboortedatum
Bij inschrijving als lid moet men zijn geboortedatum opgeven. Personen onder de 13 jaar kunnen geen lid worden. Voor wie jonger is kan dit een reden zijn om niet de echte geboortedatum op te geven. Men kan apart kiezen voor wie de verjaardag te zien is, en voor wie het geboortejaar.

Bewaarduur
Facebook biedt twee opties: een account deactiveren, of een profiel wissen. Deactiveert een gebruiker zijn account, dan blijft alle informatie op de Facebookservers bewaard. Als een gebruiker zijn profiel wist blijft sommige informatie nog drie maanden op de servers aanwezig. Alles wat een gebruiker ooit op een profiel van iemand anders plaatste blijft echter bestaan. Plaatst een Facebookgebruiker iets in een groep of op het prikbord van een ander, dan verdwijnt dat pas als ook die gebruikers hun profiel verwijderen.

Verzamelen en koppelen van informatie
Naast de door de gebruikers ingevoerde gegevens en de gegevens van de adverteerders verzamelt Facebook gegevens zonder interventie van de gebruiker via smartphones, zoals locatiegegevens, telefoonnummers, foto's, video's en audio via de microfoon en camera van de smartphone. Klantgegevens worden geleverd door bedrijven en organisaties. Facebook verzamelt ook gegevens van mensen die niet op Facebook zitten.

Adverteerders kunnen advertenties tonen op basis van surfgedrag. Sommige bedrijven, bijvoorbeeld zorgverzekeraars, hebben de trackingpixel van Facebook op hun site geplaatst. Dit om gepersonaliseerde advertenties te tonen. Door de trackingpixel weet Facebook welke pagina's over bijvoorbeeld specifieke ziektes worden bezocht. Hierdoor kan een opgezochte kwaal worden gekoppeld aan de Facebook-accounts van bezoekers.

Door het inloggen op andere websites met het Facebook-account worden ook het gedrag en de interesses verzameld.

Leveringen van informatie
Facebook levert de gegevens van accounts van gebruikers aan de Amerikaanse overheid. In november 2015 bleek uit een intern rapport dat er sinds een jaar of twee steeds meer verzoeken om persoonlijke gegevens van de regering kwamen.[30]

Monitoren van informatie
Met scansoftware worden berichten en conversaties gemonitord hetgeen op gespannen voet staat met gegevensbescherming.

Onderzoeken met informatie
Facebook doet met de gegevens onderzoek op veel gebieden, zoals gebruikerservaring, artificiële intelligentie, social science.

Voorspellen met informatie
Voorspellen op basis van complexe time series met de gegevens.

Met kunstmatige intelligentie wil Facebook voor adverteerders gaan voorspellen wanneer en wat een gebruiker eventueel wil gaan kopen. Hiervoor wordt een psychologisch profiel samengesteld gebaseerd op gebruikersdata. Dit dient bijvoorbeeld om te voorspellen of een gebruiker merkloyaal is. Op basis daarvan kan worden ingeschat wanneer iemand precies wil overstappen naar een nieuw merk. Op basis hiervan kunnen adverteerders berichten plaatsen in een poging dit te voorkomen. Andere adverteerders kunnen berichten plaatsen om hun merk onder de aandacht te brengen. Het psychologisch profiel zal in ieder geval gebaseerd zijn op locatie, apparaatinformatie, verbonden wifi-netwerken, videoverbruik, interesses en vriendschappen.

Verdienmodel
Facebook verdient aan de geplaatste advertenties. Met de verzamelde gegevens van gebruikers kunnen doelgericht advertenties worden getoond aan specifieke, geselecteerde doelgroepen.

Facebook slaat alle gegevens op die de gebruikers invoeren op servers in een eigen beheer. Deze gegevens worden gecombineerd in één grote database met alle informatie van adverteerders of sites waarmee Facebook samenwerkt.

Tegen betaling kan Facebook aan een adverteerder uit de database een gedetailleerde geselecteerde groep van Facebookaccounts aanbieden. Voor een nog betere doelgroepselectie kunnen bedrijven of organisaties eventueel de gegevens aanvullen met levering van eigen gegevens zoals klantgegevens (bijvoorbeeld mailadressen, telefoonnummers en huisadressen), koopgeschiedenis van gebruiker of bekeken items. Echter, het delen van klantengegevens zonder toestemming is in strijd met de privacywetgeving. De gebruikers krijgen de advertentie op hun Facebookpagina te zien. Een deel van de clicks op advertenties komt van bots.

Verder wordt geld verdiend met advertenties die op pagina’s van een grote groep gebruikers worden geplaatst, advertenties die naast zoekopdrachten worden getoond, advertenties waarvoor Facebook een beloning krijgt als een product wordt verkocht en er worden inkomsten gegenereerd als virtuele goederen of cadeaus in de games van Facebook worden gekocht.

Tegen betaling kan een persoonlijk bericht worden gestuurd naar iemand die geen vriend is. Ook tegen betaling wordt een bericht ‘promoted’ en blijft deze langer zichtbaar voor vrienden. Hoe vaak een bericht verschijnt in de Tijdlijn van vrienden, is afhankelijk van de populariteit van het bericht. Door te betalen kan een bericht toch onder de aandacht gebracht worden van alle vrienden.

Facebook verdient ook geld als gebruikers van andere sites via Facebook inloggen.

Gebruikers moeten 'verslaafd' worden aan Facebook, zodat ze de advertenties ook zien. Dit kan bijvoorbeeld door algoritmes die zorgen dat bijdragen, die om wat voor reden dan ook opvallen, meer aandacht krijgen. Want die zorgen voor meer emoties en reacties. Facebook maximaliseert bubbeling, polarisatie, extremisme en conflicten tussen mensen en maatschappijen omdat mensen door ophef maximaal blijven komen en klikken. Overreding wordt daardoor veel meer bepaald door emoties en veelvuldig herhalen dan door argumenten, feiten en bewijs, met het gevaar van manipulatie. Bij adverteren is het bereik voor naamsbekendheid, consideratie, voorkeur en aankoop bij de verschillende doelgroepen van belang.

Resultaten
Bijna de gehele omzet van het bedrijf bestaat uit advertentie-inkomsten. De helft van de omzet wordt gegenereerd in twee landen, de Verenigde Staten en Canada, ondanks dat minder dan een vijfde van de dagelijkse actieve gebruikers hier wonen. In 2018 behaalde Facebook een omzet van gemiddeld US$ 25 per gebruiker, in Noord-Amerika lag dit boven de US$ 110 en in Europa op US$ 37. De meeste kosten die Facebook maakt zijn gerelateerd aan Onderzoek & Ontwikkeling (R&D). In 2019 steeg de omzet met 27%, maar de kosten stegen met 51%, waardoor de bedrijfsmarge onder druk kwam te staan. De lagere nettowinst was vooral een gevolg van een hogere belastingdruk van 25%, in vergelijking tot 13% in 2018.

bedragen luiden in miljoenen US$
Jaar[31]	Omzet	Omzetgroei	Bedrijfs-
resultaat	Netto-
resultaat	Dagelijkse
gebruikers
(in miljoenen, in december)
2008	272		-55	-56	-
2009	777	186%	262	122	185
2010	1974	154%	1032	372	327
2011	3711	88%	1756	668	483
2012	5089	37%	538	53	618
2013	7872	55%	2804	1500	757
2014	12.466	58%	4994	2940	890
2015	17.928	44%	6225	3688	1038
2016	27.638	54%	12.427	10.217	1227
2017	40.653	47%	20.203	15.934	1401
2018	55.838	37%	24.913	22.112	1523
2019	70.697	27%	23.986	18.486	1660
Beursgang

Facebook wordt verwelkomd op de beurs
Over de beursgang van het bedrijf Facebook is lang gespeculeerd. Door de snelle groei van het bedrijf en de hoge resultaten werd de bedrijfswaarde eind 2011 getaxeerd op zo'n US$ 100 miljard. Op 18 mei 2012 ging Facebook daadwerkelijk naar de beurs tegen een koers van US$ 38 per aandeel en de beursgang was een van de grootste ooit voor technologie- en internetbedrijven.[32] De eerste dag sloot het aandeel fractioneel hoger in plaats van de verwachte grote stijging op de eerste dag.[33] De handelsdag erna zakte de koers fors onder de uitgifteprijs,[34] waarmee twijfels over de waardering van het bedrijf sterker werden. Deze dalende trend zette door nadat Capstone bekendmaakte dat in de Verenigde Staten en diverse West-Europese landen het gebruik met 1,1% was teruggelopen.[35] Het dieptepunt werd bereikt in augustus 2012 toen de koers op US$ 19 stond en het heeft tot 2 augustus 2013 geduurd voor de koers weer boven de introductiekoers uitkwam.[36]

Het bedrijf heeft twee soorten aandelen. De A-aandelen hebben elk één stemrecht en de B-aandelen hebben 10 stemrechten per aandeel. Mark Zuckerberg had medio 2017 14,4% van de aandelen in handen, maar omdat dit vooral B-aandelen zijn vertegenwoordigt dit 52% van het stemrecht.

Op 26 juli 2018 zakte de aandelenkoers met 20% en daalde de beurswaarde van Facebook met US$ 110 miljard. Het aantal gebruikers steeg minder dan verwacht tot 2,23 miljard wereldwijd, was stabiel in de VS en daalde zelfs in Europa. Omzetgroei in 2018 wordt niet meer verwacht aldus de CFO. De kosten gaan tegelijkertijd omhoog. Door verschuivingen in het gebruik van social media, moet Facebook meer investeren om aan de wensen van gebruikers tegemoet te komen. Ook extra kosten en lagere inkomsten (minder gepersonaliseerde advertenties) door verbetering van de privacy van gebruikers. Ook maatregelen ter verbetering van de privacy van gebruikers naar aanleiding van de Cambridge Analytica-affaire en de strengere privacywetgeving in Europa zouden extra geld kosten en de inkomsten doen dalen.[37]

In de media
Rol in de Arabische Lente
1rightarrow blue.svg Zie ook Arabische Lente
In de Noord-Afrikaanse revoluties van 2011 in Egypte en Tunesië was, naast Twitter, Facebook een belangrijk medium waarmee de opstandelingen zowel met elkaar als met de buitenwereld communiceerden.

De rol van sociale media in de Arabische opstanden is omstreden. Sociale media als Facebook en Twitter hebben bijgedragen aan sociale en politieke mobilisatie maar geen onafhankelijke en beslissende rol hierin gespeeld.[38] Daarbij is Facebook veelvuldig gebruikt door verschillende regimes, waaronder Egypte, ter surveillance en controle van de bevolking.[39]

Rol in de verkiezingen
Bestand:Had Trump president kunnen worden zonder Facebook-.webm
Had Trump president kunnen worden zonder Facebook? - Prof. Koen Schoors - Universiteit van Vlaanderen
Via Facebook kan iedere potentiële kiezer zijn eigen persoonlijke politieke meest relevante agendapunten te zien krijgen via microtargeting door een politieke partij. De potentiële kiezer kan hierdoor denken dat het belangrijke verkiezingspunten van de partij zijn terwijl ze in werkelijkheid laag op de agenda staan.

Controversen
Rechtszaken
Reeds in 2011 werd onder impuls van de Oostenrijkse privacyactivist Max Schrems tegen facebook een klacht neergelegd bij de Data Protection Commissioner (DPC), de Ierse autoriteit voor gegevensbescherming. De zaak bleef aanslepen, en in 2014 werd in Wenen een formele klacht ingediend, gesteund door 25.000 personen.[40] Het Iers Hooggerechtshof stuurde in oktober 2017 de rechtszaak door naar Hof van Justitie van de Europese Unie. Het Hof oordeelde in juli 2020 dat persoonsgegevens van Europese burgers in de Verenigde Staten niet voldoende beschermd waren, en vernietigde daarop het EU-VS-privacyschild.[41]

In november 2016 begon het Openbaar Ministerie van de Duitse stad München een strafrechtelijk onderzoek naar enkele hoofdmanagers van Facebook, onder wie Zuckerberg. Aanleiding waren berichten dat Facebook haatberichten negeerde en ze ook op verzoek niet verwijderde.[42]

Nepnieuws
Op 15 december 2016 maakte Facebook bekend meer maatregelen te gaan nemen om de verspreiding van nepnieuws – valse nieuwsberichten die zich via de site razendsnel verspreiden – tegen te gaan. Er zouden "feitencheckers" (personen die serieus nieuws van fakeberichten scheiden) worden aangesteld. Ook moest het eenvoudiger worden om vals nieuws te rapporteren.[43][44] De rechtstreekse aanleiding hiertoe waren geruchten dat de uitslag van de Amerikaanse presidentsverkiezingen – waarbij Donald Trump als winnaar uit de bus kwam – door nepnieuws op Facebook zou zijn beïnvloed.[45]

Privacyschendingen, datalekken, beïnvloeding en manipulatie
Persoonsgegevens over iemands ras, seksuele geaardheid, geloofsovertuiging of medische geschiedenis zijn gevoelig omdat de betrokkene hierdoor kan worden onderworpen aan pesten, uitschelden en toewensen van ziekten als kanker, hoon, uitsluiting, sociale afkeur, haatcampagnes, racisme, discriminatie, wraak en vergeldingsacties, terrorisme of geweld. Ook kan het leiden tot woninginbraak, diefstal, identiteitsfraude of stalking.

Cambridge Analytica
In maart 2018 werd bekend dat Facebook de privé-informatie van tientallen miljoenen Facebookgebruikers door databedrijf Cambridge Analytica onvoldoende had afgeschermd.[46] Het laatstgenoemde bedrijf bleek betrokken te zijn geweest bij de verkiezingscampagne van Donald Trump in 2016 en stond toen onder leiding van Steve Bannon.[46] De gelekte data werd gebruikt om profielen te maken van Amerikaanse kiezers om ze daarna persoonlijk te benaderen en in te spelen op hun angsten en verlangens. Facebook was op de hoogte van deze grootste privacyschending en datalek, maar nam pas na twee jaar actie.[46] Zuckerberg bood op 22 maart 2018 publiekelijk excuses aan en gaf toe dat er door Facebook fouten waren gemaakt.[47] Veel mensen van Cambridge Analytica vertrokken naar Data Propria.

Autoriteiten stelden een onderzoek in naar de zaak.[46] De Britse privacytoezichthouder, de Information Commissioner's Office (ICO), legde Facebook een boete op van 500.000 pond (ca. 565.000 euro) vanwege het Cambridge Analytica-schandaal.[48] Het is de maximumboete die de ICO kan opleggen voor het schenden van dataregels.

In april 2019 nam Facebook een voorziening voor een mogelijke boete van US$ 3 miljard van de Amerikaanse Federal Trade Commission (FTC).[49] Aanleiding daarvoor zijn verschillende schandalen zoals met Cambridge Analytica. Met de schandalen zou Facebook de regels van een eerdere schikking in 2011 hebben overtreden. Dat is van belang omdat het FTC alleen boetes kan uitdelen aan bedrijven die opnieuw in de fout zijn gegaan. In juli 2019 oordeelde het FTC dat Facebook tientallen miljoenen mensen heeft bedrogen door misleidende toelichtingen en instellingen. Facebook kreeg van de FTC een recordboete van US$ 5 miljard.[50] Verder moet Facebook de privacy van gebruikers gaan verbeteren door een onafhankelijk privacycommissie in te stellen.[50] Marc Zuckerberg mag zich niet langer met het privacybeleid bemoeien. Facebook hoeft overigens geen schuld te bekennen. De Amerikaanse beurstoezichthouder, de SEC, heeft ook een boete uitgedeeld van 90 miljoen euro omdat Facebook zijn investeerders heeft misleid over de financiële risico's van de privacyschandalen.[50]

Overigen
Facebook deed met succes een proef om te kijken of het opkomstpercentage bij de verkiezingen kon worden opgekrikt.

Facebook benaderde verschillende Amerikaanse zorginstellingen om data van patiënten te verzamelen. Het was de bedoeling de medische status van patiënten te koppelen aan hun activiteit op het sociale netwerk. Zo zouden medische instellingen kunnen bepalen of mensen extra zorg behoeven – bijvoorbeeld omdat ze weinig Facebook-vrienden hebben en niet zo actief zijn op Facebook.

Facebook had een samenwerking met externe databedrijven als Axciom en Experian, die aankoopgedrag verzamelen. Die bedrijven verzamelden de gegevens volgens Facebook om andere bedrijven ‘te helpen in contact te komen met mensen die mogelijk zijn geïnteresseerd in hun producten en diensten’.

In februari 2019 onthulde de website TechCrunch dat Facebook tieners vanaf 13 jaar tot 20 dollar per maand betaalde om een app op hun smartphone te installeren waarmee het socialemediabedrijf al hun doen en laten kon volgen. Apple weerde de app terstond van zijn platform.[51][52]

De Amerikaanse hoogleraar en sociaal-psycholoog Shoshana Zuboff viseerde vooral Facebook en Google in haar boek The Age of Surveillance Capitalism: The Fight for a Human Future at the New Frontier of Power,[53] gepubliceerd in 2018.

In juni 2020 raakte bekend dat Facebook de FBI had geholpen bij het opsporen van een kindermisbruiker. Facebook liet daartoe het door hem gebruikte besturingssysteem Tails hacken.[54]

Verdringing van soortgelijke sites
Facebook heeft in sommige landen alternatieven verdreven. Zo zijn voorheen vrij succesvolle sites als Hyves[55] en Netlog[56] ter ziele gegaan doordat zij hun marktaandeel verloren aan Facebook.

Taboe op naakt
Naakt is verboden, maar er zijn, soms na protesten ingevoerde, uitzonderingen.[57][58]

Internet.org
Internet.org is een initiatief van Facebook dat erop is gericht om samen met technologiebedrijven, non-profitorganisaties en lokale groeperingen internettoegang voor meer mensen in de wereld betaalbaar te maken.[59] Er is wel, onder meer in India, kritiek op mogelijke schending van het principe van netneutraliteit, omdat Internet.org niet het gehele internet aanbiedt, maar een beperkt deel ervan.[60]

Varia
The Social Network is een film over Zuckerberg uit 2010, gebaseerd op het boek van Ben Mezrich, en geregisseerd door David Fincher.
In 2010 stond de toen 26-jarige Mark Zuckerberg op nummer 35 van de Forbeslijst van rijkste mensen ter wereld, met een vermogen van US$ 6,9 miljard.[61] Medio 2016 werd zijn vermogen getaxeerd op US$ 54 miljard.[62]
De Amerikaanse schrijver Ben Mezrich bracht in juli 2009 een boek uit over Mark Zuckerberg en de oprichting van Facebook, getiteld The Accidental Billionaires: The Founding of Facebook, A Tale of Sex, Money, Genius, and Betrayal.
Op 14 januari 2012 werd een moord gepleegd op de 15-jarige Joyce (Winsie) Hau in Arnhem, wat later bekend werd als de Facebookmoord.
Op 21 september 2012 kwam het Nederlandse dorp Haren wereldwijd in het nieuws door Project X Haren: Een 'sweet 16'-feest dat per ongeluk via Facebook tienduizenden aanmeldingen kreeg en voor een enorme toeloop vanuit heel Nederland zorgde. De burgemeester had hierdoor een noodverordening afgegeven. Niettemin vonden er op grote schaal vernielingen en plunderingen plaats.
Op 4 januari 2016 communiceerde professor Stijn Baert onderzoek van de Universiteit Gent waaruit bleek dat werkgevers gebruik maken van informatie beschikbaar op Facebook om sollicitanten te screenen en dat zodoende een Facebook-profielfoto even determinerend is voor aanwervingskansen als een foto in het curricumum vitae.[63]
In een driedelige docureeks op VRT , genaamd Facebook en ik[64] neemt journalist Tim Verheyden Facebook uitgebreid onder de loep.
Zie ook
RockMelt, een webbrowser met diepe Facebook-integratie
Zoeken in Facebook-sociogram, een zoekfunctionaliteit die in juli 2013 op Facebook werd geïntroduceerd
Facebook
Website:	Beacon · Bluetooth Beacon · Credits · Dating · EdgeRank · Graph Search · Instant Articles · Live · Platform · Safety Check · Stories · Watch · Zero
Andere producten:	Atlas Solutions · Express Wi-Fi · Instagram · Messenger · Kids · Oculus Quest · Oculus Rift · Oculus Rift S · Oculus Go · Oculus Touch · Onavo · Portal · WhatsApp · Workplace
Personen:	Mark Zuckerberg · Dustin Moskovitz · Eduardo Saverin · Chris Hughes · Andrew McCollum · Sheryl Sandberg (COO) · David Wehner (CFO) · Mike Schroepfer (CTO)
Open source:	Apache Cassandra · Apache Hive · Apache Thrift · Buck · FQL · Hack · HHVM · HipHop for PHP · Infer · MyRocks · Open Compute Project · Phabricator · React · React Native · RocksDB · Scribe · Telecom Infra Project · Tornado
In de media:	The Facebook Effect · The Accidental Billionaires · The Social Network
Externe link
Facebook.com
Bronnen
↑ Stats. Facebook (27 januari 2019). Geraadpleegd op 1 januari 2019.
↑ Clarke, Gavin, "Facebook re-write takes PHP to an enterprise past", The Register, 2 februari 2010.
↑ Bridgwater, Adrian, "Facebook Adopts D Language", Dr Dobb's, 16 oktober 2013.
↑ (en) Facebook Full Year 2018 Results, 31 januari 2019, 31 januari 2019
↑ (en) (2020-08-11)Facebook. Wikipedia.
↑ (en) Facemash Creator Survives Ad Board. The Harvard Crimson (29 november 2019). Geraadpleegd op 23 oktober 2016.
↑ Facebook bestaat tien jaar. Dit zijn tien sleutelmomenten van het smoelenboek. NRC Handelsblad (2 januari 2016). Geraadpleegd op 2016-10-5.
↑ (en) Facebook through the years. CBS News. Geraadpleegd op 23 oktober 2016.
↑ (en) This Day in History (4-Feb-2004) – Facebook is founded by Mark Zuckerberg. mukundsathe.com. Geraadpleegd op 2016-10-5.
↑ (en) How Mark Zuckerberg Turned Facebook Into the Web's Hottest Platform. Fred Vogelstein in: Wired, 9 juni 2007.
↑ (nl) Microsoft koopt klein stukje Facebook. Nu.nl. 25 oktober 2007
↑ Omhoog naar: a b (en) Statistieken | Facebook
↑ Facebook gaat langzaam door het dak, dutchcowboys.nl, 19 december 2008
↑ (en) Facebook to hit 500 million users, but meteoric rise has come with growing pains, Washington Post, 19 juli 2010
↑ (en) 1,11 miljard gebruikers op Facebook, Facebook (gearchiveerd)
↑ (en) Company Info
↑ Facebook bereikt 2 miljard actieve gebruikers, deredactie.be, 27 juni 2017
↑ http://havecamerawilltravel.com/photographer/images-photos-facebook-sizes-dimensions-types
↑ https://www.facebook.com/help/332530843426690
↑ https://www.facebook.com/help/120939471321735
↑ https://www.facebook.com/help/488014787881885/
↑ Introductie Beacon, nu.nl
↑ Facebook-gebruikers bezorgd over privacy, planet.nl
↑ Facebook wijzigt werking Beacon, nu.nl
↑ (en) Timeline aangekondigd
↑ (nl) Facebook Tijdlijn ook mobiel
↑ https://www.facebook.com/help/281592001947683
↑ https://www.facebook.com/legal/terms
↑ http://www.businessinsider.com/police-make-fake-facebook-profiles-to-arrest-people-2013-10
↑ (en) Facebook reports spike in government requests for data. Reuters (19 november 2015). Geraadpleegd op 15 december 2016.
↑ Diverse jaarverslagen van Facebook
↑ (en) Why did Facebook’s shares fall after its initial public offering?, Yahoo Finance, 14 januari 2014, geraadpleegd op 29 juli 2016
↑ (en) (en) Facebook IPO loses steam at the end, Marketwatch, 18 mei 2012
↑ (en) Facebook shares fall below IPO price on second day, marketwatch.com, 20 mei 2012
↑ (en) Facebookleden vertrekken in Europa en VS Telegraph, VK, bezocht 19-7-2012
↑ Aandeel Facebook sluit boven introductiekoers NU.nl, 2 augustus 2013
↑ Volkskrant Aandeel Facebook duikt met bijna 20%; 110 miljard dollar verdampt, 26 juli 2018, geraadpleegd op 26 juli 2018
↑ http://pircenter.org/kosdata/page_doc/p2594_2.pdf
↑ https://www.researchgate.net/publication/305045644_Social_Media_in_Political_Transition_A_Literature_Review
↑ (de) 25.000 gegen Facebook. Der Spiegel (9 april 2015).
↑ de persdienst van het Europees Hof van Justitie, twitter.com (16 juli 2020). Geraadpleegd op 16 juli 2020.
↑ 'Duits OM start onderzoek naar Facebook-ceo Mark Zuckerberg om haatberichten'. Tweakers (2016-11-4). Geraadpleegd op 2016-11-4.
↑ Facebook pakt nepnieuws aan. NOS (15 december 2016). Geraadpleegd op 15 december 2016.
↑ De hel achter de façade van Facebook. Volkskrant (21 april 2018). Geraadpleegd op 25 april 2018.
↑ Zuckerberg: hardere aanpak nepnieuws op Facebook. NRC Handelsblad (19 november 2016). Geraadpleegd op 15 december 2016.
↑ Omhoog naar: a b c d Gegevens 50 miljoen kiezers VS via Facebook buitgemaakt, NOS (2018-3-18). Geraadpleegd op 19 maart 2018
↑ (en) J.C.Wong, Mark Zuckerberg apologises for Facebook's 'mistakes' over Cambridge Analytica. The Guardian (22 maart 2018). Geraadpleegd op 4 april 2018.
↑ (en) ICO issues maximum £500,000 fine to Facebook. ICO (25 oktober 2018). Geraadpleegd op 27 juli 2019.
↑ Facebook houdt rekening met miljardenboete AD.NL (24 april 2019). Geraadpleegd op 8 mei 2019
↑ Omhoog naar: a b c Recordboete van 5 miljard dollar voor Facebook vanwege privacyschandalen, NOS (2019-7-24). Geraadpleegd op 24 juli 2019
↑ ‘Het doel is ons te automatiseren'. tijd.be (2 februari 2019). Geraadpleegd op 2 maart 2019.
↑ (en) Facebook’s VPN app puts spotlight on kids’ consent. TechCrunch (februari 2019). Geraadpleegd op 2 maart 2019.
↑ Zuboff, Shoshana, The Age of Surveillance Capitalism: The Fight for a Human Future at the New Frontier of Power. profilebooks.com, 704p.. ISBN 9781781256848. Geraadpleegd op March 2 2019.
↑ Facebook liet besturingssysteem Tails hacken om kindermisbruiker te vinden. Tweakers (11 juni 2020). Geraadpleegd op 12 juni 2020.
↑ Hyves (2004-2013) - van druk virtueel dorpsplein tot lege speelhal. nrc.nl (31 oktober 2013). Geraadpleegd op 3 januari 2014.
↑ Netlog verliest strijd tegen Facebook. ZDNet.be (18 oktober 2010) Gearchiveerd op 3 januari 2015. Geraadpleegd op 3 januari 2014.
↑ http://www.dutchcowboys.nl/socialmedia/facebook-verduidelijkt-richtlijnen-tepels-blote-billen-zijn-niet-toegestaan
↑ http://www.nu.nl/internet/4319360/facebook-staat-foto-napalmmeisje-toch-toe-ophef.html (over de iconische foto van Phan Thị Kim Phúc)
↑ https://www.internet.org/about
↑ Mark Zuckerbergs Internet.org in zwaar weer: 'Project is in strijd met principes netneutraliteit'. Knack (17 april 2015). Geraadpleegd op 6 mei 2015.
↑ (en) Forbes 400 - The Richest People in America. Versie september 2010
↑ (en) Forbes: Mark Zuckerberg, geraadpleegd op 29 juli 2016
↑ Baert, S. (2017) Facebook profile picture appearance affects recruiters’ first hiring decisions. New Media & Society.
↑ https://www.canvas.be/facebook-en-ik

